# 道德经

## 上篇　道经

### 一章

道可道，非常道；名可名，非常名。

无名，天地之始；有名，万物之母。

故常无欲，以观其妙；常有欲，以观其徼（jiào）。

此两者同出而异名，同谓之玄。玄之又玄，众妙之门。

### 二章

天下皆知美之为美，斯恶已；皆知善之为善，斯不善已。

故有无相生，难易相成，长短相较，高下相倾，音声相和，前后相随。

是以圣人处无为之事，行不言之教。万物作焉而不辞，生而不有，为而不恃（shì），功成而弗居。夫唯弗居，是以不去。

### 三章

不尚贤，使民不争；不贵难得之货，使民不为盗；不见（xiàn）可欲，使民心不乱。

是以圣人之治：虚其心，实其腹；弱其志，强其骨。常使民无知无欲，使夫智者不敢为也。为无为，则无不治。

### 四章

道冲，而用之或不盈。

渊兮，似万物之宗：挫其锐，解其纷；和其光，同其尘。湛（zhàn）兮，似或存。吾不知谁之子，象帝之先。

### 五章

天地不仁，以万物为刍（chú）狗；圣人不仁，以百姓为刍狗。

天地之间，其犹橐籥（tuó yuè）乎？虚而不屈（jué），动而愈出。多言数（shuò）穷，不如守中。

### 六章

谷神不死，是谓玄牝（pìn）。玄牝之门，是谓天地根。绵绵若存，用之不勤。

### 七章

天长地久。天地所以能长且久者，以其不自生，故能长生。是以圣人后其身而身先，外其身而身存。非以其无私邪（yé）？故能成其私。

### 八章

上善若水。水善利万物而不争，处众人之所恶（wù），故几于道。

居善地，心善渊，与善仁，言善信，正善治，事善能，动善时。夫唯不争，故无尤。

### 九章

持而盈之，不如其已；揣（zhuī）而锐之，不可常保。

金玉满堂，莫之能守。富贵而骄，自遗其咎。功遂身退，天之道。

### 十章

载营魄抱一，能无离乎？专气致柔，能婴儿乎？涤（dí）除玄览，能无疵（cī）乎？爱民治国，能无知乎？天门开阖（hé），能为雌乎？明白四达，能无为乎？

生之畜（xù）之，生而不有，为而不恃（shì），长而不宰，是谓玄德。

### 十一章

三十辐（fú）共一毂（gǔ），当其无，有车之用；埏埴（shān zhí）以为器，当其无，有器之用；凿户牖（yǒu）以为室，当其无，有室之用。故有之以为利，无之以为用。